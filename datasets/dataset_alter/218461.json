[
  {
    "ctx": "''Netiquette'' ali spletni bonton",
    "content": "1. pravilo: Bodi človek \n\nNikoli ne pozabi, da lahko s svojim sporočilom koga prizadeneš. Ni lepo prizadeti čustev nekoga drugega, ki ga morda sploh ne poznaš. Nikoli ne napiši tistega, česar ne bi bralcu povedal tudi osebno. Če komu odgovarjaš, ga navedi z imenom ali psevdonimom.\n\nZlato pravilo, ki so te ga učili starši in učitelji, je preprosto: &#187;Obnašaj se do drugih tako, kot bi želel, da se drugi obnašajo do tebe&#171;. Predstavljaj si, kako bi se počutil, če bi bil v koži tistega, ki ga napadaš. Stoj za svojimi stališči, pri tem pa pazi, da ne prizadeneš drugih.\n\nV internetnem svetu je vse to še veliko bolj pomembno. Vse, kar tukaj vidiš pred seboj, je tvoj ekran. Mimika obraza, geste in ton tvojega glasu so skrite sogovorniku. Govoriš le z napisanimi besedami.\n\nKo napišeš sporočilo drugim, lahko zelo hitro pride do napačnega razumevanja tvojega sporočila. Lahko pozabiš, da bo mogoče tvoje sporočilo prizadelo nekoga, ki je zelo podoben tebi.\n\nIronično je, da lahko računalniška omrežja zbližajo ljudi, ki se sicer nikdar ne bi spoznali, kljub temu, da je sam medij kot tak izjemno neoseben.\n\nNekateri se kljub vsemu obnašajo podobno, kot za volanom: dajejo lekcije drugim voznikom, jim kažejo, kakšni osli so&#8230; Večina se jih doma ali na delovnem mestu nikoli tako ne obnaša. Tako kot to ni sprejemljivo na cesti, tudi ni sprejemljivo v svetu interneta, čeprav ti ekran daje občutek skritosti. Svobodno uporabljaj svojo povezavo s svetom za izražanje svojih misli, raziskovanje skrivnostnih kotičkov in pojdi tja, kjer še nikoli nisi bil. Toda, zapomni si, da so tam zunaj resnični ljudje!\n\nBi to povedal drugemu tudi v obraz?\n\nGuy Kawasaki (pisatelj in evangelist) je od neznanca dobil elektronsko sporočilo, da je slab pisatelj, ki nima kaj zanimivega povedati. Neverjetno? Da, toda na žalost se v elektronskem svetu to dogaja kar naprej. Pisca sporočila je prevzela moč, da lahko svoje mnenje direktno pove znani osebnosti. Naslajal se je ob misli na pisateljevo zgroženost ob branju sporočila.\n\nGuy predlaga enostaven test, da se izogneš skušnjavi po pisanju spornih sporočil. Vprašaj se: &#187;Bi lahko tej osebi to povedal tudi v obraz?&#171; Če je odgovor nikalen, popravi besedilo in ponovno preberi. Ponavljaj postopek tako dolgo, da bo besedilo takšno, da bi ga lahko povedal tudi osebno.\n\nSeveda, če si prepričan, da bi lahko drugemu povedal v obraz vse nesramnosti, ki si jih zapisal v sporočilu, ti tudi ta bonton ne more pomagati.\n\nŠe en razlog, zakaj ni dobro biti napadalen\n\nPri elektronski komunikaciji ostajajo besede zapisane. Lahko se zgodi, da bo sporočilo pristalo tam, kjer ne boš več imel moči nad njim. Z drugimi besedami &#8211; lahko se ti zgodi, da se vrne k tebi kot bumerang.\n\nZavedaj se, da od tistega trenutka, ko odpošlješ svoje sporočilo, nad njim nimaš več nadzora. Zagotovo je shranjeno na vsaj še enem mestu. Tudi če ti sistem dopušča popravljanje svojih starih sporočil, je prva verzija že shranjena. \n\n2. pravilo: Na spletu se ravnaj po enakih standardih kot v resničnem življenju\n\nBodi etičen\n\nV resničnem življenju nas je večina poštenih, prijaznih in kooperativnih. Morda tudi zato, ker se le bojimo posledic svojih dejanj in kazni zanje. V elektronskem svetu pa nas vse prepogosto zanese. Zelo radi pozabimo, da so na drugi strani prav taki ljudje kot mi, zato tudi zelo radi mislimo, da etičnost v spletu ni potrebna.\n\nNi prav, da si mnenja, da se lahko obnašaš, kot se ti tisti trenutek zdi, čeprav te na vsakem koraku ne opozarjamo s pravili. Že res, da ponekod le-ta ne veljajo tako kot drugje. Še vedno pa velja, da se obnašaj tako, kot se v resničnem življenju.\n\nSi v dilemi, kako se obnašati v elektronskem svetu? Bodi to, kar si!\n\nKršenje zakonov te lahko pripelje na sodišče\n\nNi lepo, da izkoristiš priložnost za nelegalno početje, ki se ti morebiti ponuja. Nekateri zakoni so napisani tako, da težko razločimo, kaj je dopustno in kaj ne. Nekaterih zakonov še sploh ni. Vendar se zavedaj, da so že dolgo v veljavi zakoni, na katere ne pomisliš. Znani so predvsem zakoni o avtorskih pravicah, toda dobro je vedeti tudi za člene zakonov, ki govorijo o osebni svobodi, žaljenju, obrekovanju, laganju&#8230;\n\nPazi, kaj govoriš o drugih\n\nZapomni si, da na svetovnem spletu nisi sam. Isti forum lahko obišče tudi tvoj šef, tvoje dekle, šef tvojega prijatelja&#8230; Informacije, ki jih posreduješ na internetu, se ti lahko maščujejo.\n\nDvakrat premisli, preden javno objaviš informacije o sebi ali kom drugem. Če pišeš o drugi osebi, naj bodo informacije preverjene in takšne, da ne bodo spravljale v težave njega ali tebe.\n\n\n3. pravilo: Zavedaj se, kje si\n\nPravila vedenja na spletu so odvisna od posamezne spletne strani. Prepričaj se, za kaj gre, preden začneš vpiti. Kar je dopustno na eni spletni strani, se lahko izkaže za skrajno neprimerno na drugi in zato je pomembno, da veš, kje si.\n\nNajprej si spletno stran dobro oglej\n\nKo se znajdeš prvič na spletni strani, se najprej razglej naokoli. Vzemi si nekaj minut in &#187;poslušaj&#171; v klepetalnici, postoj in preberi nekaj tem na forumu&#8230; Preveri, kakšen je utrip strani in ljudi, ki se srečujejo na njej. Če si po vsem tem ugotovil, da je ta kotiček tudi zate, se jim pridruži.\n\nNe krivi administratorja spletne strani za to, kar pišejo uporabniki\n\nVčasih se ti zdi, da je potrebno administratorju napisati komentar v zvezi z njegovo spletno stranjo. Lahko je kaj narobe s programom, ali pa se ti zdi narobe ravnanje katerega izmed uporabnikov. Čeprav te je dogajanje vznemirilo, bodi vljuden do administratorja. Lahko se zgodi, da ne bo vedel, kaj želiš, saj v večino dogajanja na spletni strani ni vpleten. Bodi spoštljiv, saj želiš od njega predvsem pomoč.\n\n4. pravilo: Spoštuj čas drugih\n\nPovsem v redu je, če misliš, da je to, kar ta trenutek počneš najpomembneje na svetu, toda ne pričakuj, da bodo enako mislili tudi drugi. Dodaj svoje sporočilo v temo s primernim naslovom in vsebino. Poskušaj se vzdržati neumnih in provokativnih vprašanj. Preberi ostala sporočila na temo, o kateri želiš pisati. Razmisli, če bi bilo bolje poslati zasebno namesto javnega sporočila. Če se ne strinjaš z debato, ki teče v posamezni temi, pa za to nimaš pravih argumentov, ne trati časa sebi in drugim s pisanjem, kako neumni so predhodni pisci in kako zgrešeno je njihovo mnenje.\n\nKlišejsko že zveni, da imamo dandanes veliko manj časa, kot so ga imeli naši stari starši. Zato ne jemlji drugim dragocenega časa s tem, da jim pošiljaš dolga in razvlečena sporočila. Odgovoren si za to, da pišeš takšna sporočila, branje katerih ne bo izguba časa za ostale.\n\nBesedo &#187;bandwidth&#171; včasih povezujemo s časom, toda v resnici je nekaj povsem drugega. To je mera za pretok informacij po kablih in kanalih, ki nas vse povezujejo v elektronski svet. Količina podatkov, ki lahko potujejo v določenem trenutku, je omejena. Z bandwidth pa označujemo tudi kapacitete strežnika, kjer spletna stran gostuje. Ko po nesreči petkrat pošlješ na forum identično sporočilo, trošiš čas tistega, ki odpre vseh pet enakih sporočil in bandwidth (s pošiljanjem informacij zasedaš omrežje in zahtevaš, da so sporočila nekje shranjena).\n\nNisi središče elektronskega sveta\n\nNa to preveč radi pozabljamo. Ne pričakuj takojšnjih odgovorov na vsa tvoja vprašanja, saj so ljudje zaposleni tudi z drugimi stvarmi.\n\nNe misli, da se morajo vsi strinjati s tvojim mnenjem ali da bodo vsi enako zaskrbljeni ob določenem vprašanju, kot ti.\n\nPravila za diskutiranje na forumih\n\nPrenekateri forumovec že tako ali tako preživi preveč časa za računalnikom, medtem ko njegovi družinski člani izgubljajo živce, ker ne morejo vzbuditi njegove pozornosti. Povrhu ima marsikdo slabo povezavo z internetom in počasen računalnik, zaradi česar je že odpiranje posamezne teme lahko podvig in potrebuje svoj čas. Ko se do besedila le prebije, ga čaka branje nepreglednega števila sporočil, da sploh uspe ugotoviti, kaj je pravi pomen teme in debate. Nihče se z veseljem ne podaja na takšno pot, zato prizanesi drugim s pripombami, ki nimajo zveze z osnovno nitjo debate. Zavedaj se, da bodo za tabo to brali tudi drugi.\n\n\n5. pravilo: Potrudi se, da se boš izkazal v najboljši luči\n\nPreden pošlješ sporočilo, se prepričaj, da je slovnica čim bolj pravilna in da ima celotno tvoje sporočilo smisel. Ne uporabljaj psovk, ne piši nesmislov in ne obnašaj se kot da si sam na svetu.\n\nAnonimnost\n\nNi namen tega pisanja vzbujati občutek pri bralcih, da je elektronski svet krut in poln ljudi, ki komaj čakajo, da nam jo zagodejo. Večina ljudi, ki komunicira na takšen način, želi biti prijetna in prijazna, kot velja tudi za realen svet. Omrežja &#8211; predvsem forumi &#8211; so priložnost za &#187;srečanja&#171; ljudi, ki se verjetno nikoli ne bodo osebno spoznali. Nihče te ne more videti. Nihče te ne bo ocenjeval po letih, barvi kože, las ali oči, po stilu oblačenja, velikosti ali teži.\n\nOcenjevali pa te bodo po kvaliteti tvojega pisanja. Za večino ljudi je to izziv; če ne uživajo ob pisani besedi, se ne bodo pojavili tukaj. Zato je velik pomen slovnice in izražanja.\n\nVedi, o čem govoriš in daj svojim sporočilom smisel\n\nBodi pozoren na vsebino, ki jo pišeš in siguren, o čem govoriš. Preden odpošlješ sporočilo, se vprašaj: &#187;Je to moje razumevanje problema? Sem prepričan, da je tako?&#171;, ter preveri podatke, če je potrebno. Napačna informacija lahko izzove spor. Sam si odgovoren za tisto, kar napišeš.\n\nPreveri, če je tvoje sporočilo razumljivo in smiselno. Besedilo je lahko napisano brezhibno slovnično pravilno, vendar nihče ne ve, kaj si želel z njim povedati. To se dogaja najpogosteje takrat, ko želimo na koga narediti vtis in pri pisanju uporabljamo zapletene besede in besedne zveze, ki jih včasih še sami ne razumemo najbolje.\n\nBodi vljuden in prijazen. Ne uporabljaj psovk, ne kriči na druge, ne laži, ne izzivaj&#8230; Takšen način pisanja izzove le še več gneva in &#187;ogenj&#171; se razplamti. Preberi si poglavje The Art of Flaming v knjigi Netiquette, avtorice Virginie Shea.\n\nSo kletvice sprejemljive?\n\nNiso! Če pa se le ne moreš premagati, imaš na voljo zvezdice ali pa poišči kaj bolj sprejemljivega. Vsak bo vedel, za kaj gre.\n\n6. pravilo: Deli svoje znanje z drugimi\n\nPonudi svoje znanje in pomagaj z odgovori tistim, ki postavljajo vprašanja. Če dobiš zasebno sporočilo z vprašanjem na temo, ki teče v diskusiji, naredi povzetek in z odgovorom objavi na vpogled vsem.\n\nMoč elektronskega sveta je v številkah. Razlog, zakaj je pametno spraševati na internetu je v tem, da je tam zunaj veliko strokovnjakov, ki bodo prebrali vprašanje. Prav gotovo boš dobil vsaj nekaj pametnih odgovorov. Internet je nastal zato, ker so želeli znanstveniki izmenjevati informacije. Mi smo se jim le pridružili.\n\nTorej, opravi tudi ti svoj del. Ne boj se deliti svojega znanja z drugimi.\n\nVljudno je, da deliš rezultate svojega vprašanja z drugimi. Če redko obiščeš forum, na katerem si postavil vprašanje, je prav, da poprosiš, naj ti odgovorijo po zasebni pošti. Odgovore potem zberi in naredi povzetek, le-tega pa objavi in daj tako na ogled tudi ostalim. Tako bodo vsi imeli korist od znanja tistih, ki so se potrudili odgovoriti na tvoje vprašanje.\n\nČe si sam strokovnjak, lahko storiš mnogo več. Deliti svoje znanje z drugimi je zabavno in je tradicija interneta.\n\n7. pravilo: Pomagaj obdržati spore pod kontrolo\n\nNe piši v sporno temo, če tvoje pisanje ne bo podprto z argumenti in ne bo pripomoglo k pomiritvi. Če je tvoje pisanje sprožilo &#187;vojno&#171;, se opraviči vpletenim in poskrbi, da bo prepir prenehal.\n\nJe kreganje prepovedano? Nikakor ne. Kreganje ima dolgo omrežno tradicijo. Lahko je celo zabavno, tako za pisca kot za bralce.\n\nNadležni so večni prepirljivci in internetni bonton prepoveduje serije srditih sporočil, ki si jih izmenjata večinoma le dva, včasih trije uporabniki, ki direktno napadajo drug drugega. Takšen način lahko spodkoplje prijaznost in kredibilnost celotnega foruma. Vsekakor je takšno početje nepošteno do drugih uporabnikov. Čeprav je za akterje spora lahko zabavno, postane hitro nezanimivo in dolgočasno za tiste, ki niso vpleteni. Povsem po nepotrebnem pa se trati tudi čas in bandwidth. Več o &#187;internet vojskovanju&#171; si preberite v poglavju The Art of Flaming v knjigi Netiquette, avtorice Virginie Shea.\n\n8. pravilo: Spoštuj zasebnost drugih\n\nNe beri tujih zasebnih sporočil, če se ti ponudi priložnost. Ne nadleguj drugih.\n\nGotovo te ne mika pogledati v kolegov predal. Seveda te tudi nima kaj zanimati, kaj piše v njegovem elektronskem predalu. Niso pa vsi taki kot ti in marsikdo bi pogledal in prebral.\n\nRadovednost\n\nLeta 1993 je Michael Hiltzik, dopisnik Los Angeles Timesa iz Moskve, bral elektronsko pošto svojih sodelavcev. Eden izmed kolegov je postal pozoren, ko je ugotovil, da je nekdo že pregledal njegovo pošto v času, ko sam tega nikakor ni mogel. S sodelavci mu je nastavil past. Iz drugega predstavništva si je dal poslati pošto z izmišljenimi informacijami. Hiltzik je pošto prebral in kasneje o zadevi vprašal sodelavce. Tako so ga ujeli. Premeščen je bil na &#187;neškodljivo&#171; delovno mesto. In nauk zgodbe: branje tujih zasebnih sporočil ni le moralno nesprejemljivo, lahko vas celo stane službe.\n\n9. pravilo: Ne zlorabljaj moči, ki jo imaš\n\nVeč kot imaš moči, bolj je pomembno, da je ne zlorabiš.\nNekateri ljudje v elektronskem svetu imajo več moči kot drugi. Primer so moderatorji in administratorji. Dostop do informacij in večja moč jim še ne dajeta pravice, da ju lahko izrabljajo. Na primer, sistemski administrator ne sme nikoli brati zasebnih sporočil.\n\n10. pravilo: Odpusti drugim njihove napake\n\nTudi ti si bil nekoč novinec.\n\nVsakdo je bil nekoč novinec v elektronskem svetu. Ni imel vsak možnosti branja teh napotkov. Torej, ko kdo naredi napako, naj bo ta slovnična, tipkarska, neumno vprašanje ali po nepotrebnem dolg odgovor, bodi prizanesljiv z njim. Če je napaka majhna, ni treba reči ničesar. Tudi, če te razjezi, dvakrat premisli, preden reagiraš. Če imaš sam dobre navade in si natančen, ti še ni dopuščeno, da popravljaš napake vseh drugih.\n\nČe si se odločil nekoga obvestiti o njegovih napakah, stori to raje zasebno. Zavedaj se, da morda sam ne ve, kako je prav. Ne bodi aroganten pri opozorilih.\n\n\n\n\nVir internetnega bontona: \n Kaj je to .netiquette.?",
    "author": "MaverickT",
    "author_level": "Majstr"
  }
]