[
  {
    "message": "Včeraj sem naletela na zanimivo pesem, ki dopušča precej interpretacij. Zanima me, kaj si o njej mislite vi. O čem pesnik pravzaprav govori in zakaj to piše? Razmišljanja so dobrodošla.   Michael Ondaatje Zmaj  Spet sem videval zmaje. Prejšnjo noč, zgrbljen na bobrovem nasipu, eden je držal telo kot slabo prijet cocktail, njegov rep, v ritmu valčka, je pošiljal Morsejeve znake k mojemu kanuju.  Niso bogato žareči, ampak nemi kakor jutra ali kot bledi blišč na krilu muhe. Njihovo staro meso se vleče v gube, ko padajo v sive tolmune, pretegnjeni za drevesom.  Končno so tudi drugi videli enega danes, ujetega, zavolanega v našo mrežo za badminton. Majhne oči so drhtele v globoko zgubanem obrazu, in njegov vrat se je, čudno silovito, pretegnil, da bi izpustil že izumrlo gorenje iz notranjosti: patetičen, glasen šepet, ko smo ga obkrožili štirje igralci in vznemirjeni španjel.  * (iz zbirke There's a trick with the knife...) ",
    "user": "DoloresJane"
  },
  {
    "message": "Zmaj je prostitutka  Lahko je pa pesnik samo tak psiho kot jaz in pise polno traparij skorajda cisto ampak ne povsem brez smisla. :P ",
    "user": "BigWhale"
  },
  {
    "message": "Zmaj so lahko propadle vrednote. Bobrov jez je \"zastarel\" proti modernemu, Morsejeva koda je tudi znak preteklosti.   Recimo, da gre za izgubljene družinske vrednote, ki jih v modernem svetu ne najdemo veliko. Na to nakazuje tudi skupno igranje badmintona.   Lahko pa sem popolnoma zgrešil. ",
    "user": "Tomi"
  },
  {
    "message": "Razmišljanje o preteklem življenju in spoznavanje, da je star in da ne dohaja več tempa življenja, ter smrt, ki bo vsak čas pri njem.  LP Nebivedu ",
    "user": "krneki0001"
  },
  {
    "message": "Zakaj bi pesem sploh morala meti nek globlji enoličen pomen? Posiljeno iskanje nečesa več pesem samo razvrednoti. Ne trdim, da je pesem nastala z namenom postati \"cesarjeva nova oblačila\", kaj lahko pa je odsev delčka pesnikovega toka zavesti in kot takšna ostalim povsem nedojemljiva v svojem \"pravem\" pomenu. Če lahko pesem, ki je izrazito metaforična, \"razvozljamo\" (odkrijemo njen skriti pomen) v nekaj urah je ta skoraj gotovo klišejska. Ne razumite me napak, nikogar ne dajem v nič, ampak miselni preskok v nek povsem nov, a vseeno koherenten miselni (abstrakten) svet ni nekaj samoumevnega ali preprostega.  S preveliko željo po predalčkanju, tako sebi kot drugim (ki si ustvarijo svoje mnenje na podlagi naših opažanj) le tratimo polno doživetje.  Grem malo premlevati tele zmaje, kdo ve, morebiti me celo obiščejo v snu.  ",
    "user": "OwcA"
  },
  {
    "message": "Zmaj je mitično bitje. Zlobno, močno, lepo, dobro, karkoli že bereš, bitje presežnikov. Nekaj, kar ne spada v naš svet prestrašenih španjelov in bobrovih nasipov. Zakaj zbanalizirati zmaja na kup starega mesa? Zakaj ni tekel in kričal, ko ga je videl v krempljih držati truplo (eden je držal telo kot slabo prijet cocktail...)? Zakaj zmaji ne morejo več biti močni, strašni, lepi, bogato žareči, skratka, impresivni, drugačni, da takoj vidiš, da spadajo nekam drugam... Tile zmaji so še najbolj podobni... no... Gregorju Samsi preden se je Preobrazil.    Zmaji bi lahko predstavljali sanje - čudovite, strašne, lepe, ampak vedno sanjske, drugačne, ki so zdaj postale zbledele, stare, premorejo samo še izumrlo gorenje iz notranjosti in patetičen, glasen šepet, ko visijo zapletene v mrežo za badminton in nanje bevska nekakšen tečen španjel... kako ponižujoče.   Zakaj? za to pa je možnih več razlag... lahko gre za propadlo (politično) idejo, ali idealizem na splošno, katere umiranje je prvi opazil on sam. Lahko gre za neuspeh njegove nove knjige (Michael Ondaatje - avtor Angleškega pacienta) ali pisateljski zastoj... veliko možnosti je, ampak jaz sem najprej dobila asociacijo na tako razumevanje. Se opravičujem, če je nejasno napisano, to se včasih zgodi, kadar hočeš direktno prenesti misli v besede..  Nadezhda, hvala za miselno provokacijo. Nadvse slikovita, čudovita pesem. ",
    "user": "demoness"
  },
  {
    "message": "> je pošiljal Morsejeve znake k mojemu kanuju.  Skoraj bi lahko rekel, da je to zmajev klic v sili... ",
    "user": "BigWhale"
  },
  {
    "message": "Owca - hvala ti za tole.  Veseli me, da imamo (vsaj) nekoga, ki zna argumentirano kontrirati in tako ohranja debato živo.   Če lahko pesem, ki je izrazito metaforična, \"razvozljamo\" (odkrijemo njen skriti pomen) v nekaj urah je ta skoraj gotovo klišejska.   Osebno presojam pesmi po tem, kako se v njih prepoznam. Prvo branje pesmi je zmeraj nekoliko objektivno. Kakšna je forma pesmi, ali je le-ta sploh prisotna, kaj je tema, motivi itd. Drugo branje je izrazito subjektivno - namen slednjega je, da me pesem ali neustavljivo privleče ali pa odbije.  Pesmi, ki jih osebno presodimo za dobre, se mi zdi, da morajo vedno vsebovati nek element hipnega razkritja. Dobre pesmi (po mojem) tako imajo ta element, ki nam v trenutku (še med branjem) razkrije neverjetno podobnost med mišljenjem/odnosom pesnika in našim (zasebnim) svetom čutenja, mišljenja, doživljanja. Ravno ta paralelnost, je tista, ki nam približa neko pesem in nas pripravi, da jo vzljubimo. Brez tega elementa osebnega se mi zdi, da je nemogoče resnično občutiti neko pesem.  Moj namen pri tej temi sploh ni šel v smer poenotenja vseh interpretacij (zato tudi svoje nisem napisala), pač pa bolj v prikaz, kaj vse lahko ena pesem obudi v človeku. (Mislim: brez patetičnosti.) Torej: razpravljajte o možnih pomenih - nobeden najbrž ni napačen. Upam, da vas k temu spodbujajo tudi v šoli, kajti to je eden izmed načinov, da se literaturo vzljubi - da se jo naredi povsem osebno.   demoness - mislim, da je ta pesem nastala pred Angleškim pacientom (Ondaatje je precej pesnil, potem se je odločil za formo romana). Vsekakor sem vesela, da ti je pesem nudila takšen izziv. V bodoče si vzemi svobodo, da tudi ti objavljaš kakšne podobne teme, prosim.  ",
    "user": "DoloresJane"
  },
  {
    "message": "@Nadezhda: Drugo branje je izrazito subjektivno - namen slednjega je, da me pesem ali neustavljivo privleče ali pa odbije. Pesmi, ki jih osebno presodimo za dobre, se mi zdi, da morajo vedno vsebovati nek element hipnega razkritja. Dobre pesmi (po mojem) tako imajo ta element, ki nam v trenutku (še med branjem) razkrije neverjetno podobnost med mišljenjem/odnosom pesnika in našim (zasebnim) svetom čutenja, mišljenja, doživljanja. Ravno ta paralelnost, je tista, ki nam približa neko pesem in nas pripravi, da jo vzljubimo. Brez tega elementa osebnega se mi zdi, da je nemogoče resnično občutiti neko pesem. Že, ampak ali lahko potem še vedno govorimo o pomenu pesmi same? Ni to bolj pomen, ki ga ima pesem za nas. Torej kakšno čustveno reakcijo (če sploh jo) izvabi iz nas. Čemu to dvoje razlikujem? Katerakoli, še tako banalna stvar, ima lahko za nas pomen, lahko v nas sproži (preusmeri) nek tok misli. Nima pa vsaka stvar povsem samosvojega pomena. Dobra pesem (ali katerokoli drugo umetniško delo) ga ima in nam tako lahko odpre vrata v povsem drug, nam nepoznan svet. Zato tako nasprotujem posiljenem iskanju pomena. Če se potrudimo ga seveda lahko najdemo, točno takšnega kot smo se namenili in v tem je problem. To ni več pomen pesmi, ampak le odsev nas in teh imamo polno na vsakem koraku. Včasih je potrebno odpotoviati tudi kak drugam, v dalne kraje, na oddih od sebe.  ",
    "user": "OwcA"
  },
  {
    "message": "Break on trough, trough the other side.  Jim awaits those who seek. ",
    "user": "tigrr"
  },
  {
    "message": "Tigrr - lahko malo pojasniš?  ",
    "user": "DoloresJane"
  },
  {
    "message": "Jim slisi na priimek Morisson, Doors.  Kar sem pa napisal je asociacija pesmi od doorsov in posta od owce( Dobra pesem (ali katerokoli drugo umetniško delo) ga ima /tok misli/ in nam tako lahko odpre vrata v povsem drug, nam nepoznan svet)  zal me lovi cas, bom drug teden nazaj.. ",
    "user": "tigrr"
  },
  {
    "message": "Hm. Jaz bi rekel tkole; pesnika lahko boli kurac kako bojo njegovo pesem interpretirali, lahko je napisal tudi kaj brezveznega, ker je pač pasalo, tko kot Lennon recimo, kot je blo videt na enem posnetku, ko je zblujen fan prišel do njega in ga vprašal kaj pomeni to in to iz njegove pesmi, ker da si je razbijal glavo in baje skoraj našel smisel zdej pa rab potrditev, Lennon mu je pa rekel, da je pač to napisal not, ker se je slišalo kul, end of story. Tudi če je pesem napisana z vso predanostjo poeta še vedno ne pomeni, da jo bomo interpretirali na tak način kot jo je imel v mislih avtor, tko kot je že en gor napisal - pesem mora v nas zazvonit zvončke, tako da nam nekaj pomeni, da se šlepa na en ali več spominov, občutkov, potem se nam zdi pesem dobra.Vsaka interpretacija je za moje pojme odvečna patetika in skorajda obdukcija - skrunjenje pesmi. ",
    "user": "Avenger"
  },
  {
    "message": "Avenger - res mi je žal, če je moj post tako izzvenel, vendar nikakor nočem forsirati, da ima povsem vse nek smisel. Morda gre samo za topel občutek, ko pesem prebreš, ki ti da vedeti, da si nekaj od pesmi našel v sebi.   Prav tako katera koli pesem vsakemu ne more pomeniti enako, kar je povsem razumljivo. In če nečesa pač ni v pesmi, potem tega ni. Se pa ne strinjam, da so vse pesmi pisane tako kot Lennonov eksempel, ki si ga navedel.   Sicer pa je za naše možgane najbolj naravno to, da v vsem iščejo smisel - četudi se želimo temu izogniti.  ",
    "user": "DoloresJane"
  }
]