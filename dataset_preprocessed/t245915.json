[
    {
        "role": "user",
        "message": "Zdravo,  Jaz bi potreboval pomoč pri izbiri električnega generatorja, zato sem prišel kar sem, na Slo-Tech, ker vem da veste 100x več o tem kot jaz :D V glavnem situacija je taka: - Imam približno 7-8 sob za osvetlit v hiši. - Pa mogoče še kakšen majhen radio...  Zanima pa me vaše mnenje, kakšen generator bi prišel prav in za kakšno ceno, kajti sem že gledal po Bolhi in drugih oglasnikih pa sem dobil neke variante, ampak, ne razumem kaj pomeni na primer: Električni Agregat (Dvo taktni) Diesel, etc.... Zato pa potrebujem vaša mnenja :) Veselim se že vaših odgovorov!  Lep Pozdrav,  Žiga  PS: Pa čim hitreje odgovorit! ;)"
    },
    {
        "role": "assistant_0",
        "message": "Premalo podatkov.  Zanima te: - Kolikšno električno moč potrebuješ? - Režim delovanja (občasno nekaj ur, avtomatski zagon in preklop ob izpadu napajanja, stalno napajanje...) - Koliko je lahko zadeva glasna, oz kje bo montirana. - Koliko časa mora delovati z enim tankom goriva.   motor je lahko: * Dvotakni motor na mešanico. Vžig in regulacija sta ročna. Enofazni generator. 650VA ropotuljo lahko dobiš za cca 35k SIT   * Štiritakni bencinski motor, navadno neosvinčen 95. Vžig je ročni. Regulacija je ročna, ali z mehanskim regulatorjem. Generator je večinoma enofazni. 2kVA stane od cca 60 - do cca 250kSIT   * Diesel motor na nafto. Vžig je navadno avtomatski (zaganjač). Večinoma trofazni generator. Pri močeh do cca 100kVA je regulator mehanski. Cena je zelo odvisan od dodatnih opcij. Vgrajeni tip regulatorja, avtomatski zagon in preklop, tip ohišja, dodatni rezervoar, nadzor...   Ročni regulator se obnese le pri nespremenljivi obremenitvi, kot je npr. pogon črpalk in podobno.  Agregati za trajno obratovanje so navadno z diesel motorji in so precej dražji od igračk za hobby uporabo.  Upoštevaj, da proizvajalci za isti agregat lahko posajo več moči: - Moč motorja - Maximalna moč generatorja v kVA in kW - Trajna moč generatorja v kVA in kW"
    },
    {
        "role": "assistant_1",
        "message": "Pozdravljeni,  bom kar tu nadaljeval, da ne odpiram nove teme; namreč tudi sam razmišljam o nakupu generatorja. Seveda kot kompletni laik, nima neke točne predstave, kaj zares potrebujem (pustimo sedaj vprašanje, če sploh potrebujem, gre bolj za neko preventivo), ampak bom po domače poskusil opisati zadevo  ... imamo hišo, po kateri potekajo tri faze; kakšno električno moč potrebujem, ne vem še točno, a če kaj pomaga na vsaki izmed treh varovalk piše naslednje: 25A, 500V, lp>100kA.  ... torej v Merkurju sem si ogledoval prenosne bencinske in dizelske generatorje; sedaj sam bi se odločil za bencinskega recimo za enega izmed močnejših PRAMAC-ovih modelov, ker ne vem, kako bi se obnesel dizelski v nizkih zimskih temperaturah, saj bi bil generator sicer pod streho, a zunaj. Deloval bi pa itak samo občasno (zgolj ob izpadu električnega toka), torej je pomembno, da vžge ob vsaki temperaturi. Ampak, če prav razumem zgornji komentar, se vseeno priporoča dizelske agregate?  Torej za te močnejše tako bencinske kot dizelske agregate pravijo v trgovini, da so dovolj močni za začasno električno oskrbo povprečnega gospodinjstva. Cene se pa gibljejo recimo da od 1000 evrov naprej.  In ko smo že pri temi, a morda poznate kakšnega strokovnjaka oz. podjetje, ki bi ga tudi priklopiti oz. še prej vgraditi premostitveno stikalo na domače omrežje itd.? Da na koncu distribucijsko podjetje vse skupaj samo še \"požegna\""
    },
    {
        "role": "assistant_2",
        "message": "Se opravičujem zaradi poznega odgovora, pomanjkanje časa.  Prednost diesel mašine: - gorivo je mnogo težje vnetljivo kot bencin - će je dovolj primitivna mašina (nizek literski učinek in nizki tlaki vbrizgavanja), bo brez škode delalo tudi na kurilca -motor sam je bolj robusten in običajno zdržijo več ur do generalne  Prednost bencinarja - je lažji - precej cenejši za nabavo - bolj primeren za kratkotrajna obratovanja, saj se hitreje ogreje - nekoliko lažji štsrt v mrazu, čeprav dobro vzdrževan diesel bo možno zagnati tudi pri -25.  Tu je dobro še opomniti, z etrom, ki je glavna sestavina start sprejev, diesel dobesedno zasvojiš in se hitro zgodi, da ga bo rabil tudi pri temperaturah nad 0°C.   Eter povzroči, da se v cilindru in na ventilih nabere ogromno saj in le te onemogočajo normalen zagon. Zdravljenje \"odvisnika\" traja kar nekaj časa - treba motor gnati dovolj časa na polno, da se res segreje (pri diesel mašinah to pomeni pol ure in več) in se pri vsakem zagonu potruditi, da se zažene brez etra. Ko bo motor skuril obloge, bo spet zlahka vžigal tudi v mrazu. Ob visokih cenah teh sprejev, se splača potruditi.  Hrup je odvisen od naprave same, lahko je tih ali hrupen tako bencinar, kot diesel.  Na dolgi rok ali če bo delal veliko ur je diesel boljša zibira.  Največ okvar agregatov nastane zaradi vzdrževanja, ki ga ni. Olja mora biti kvalitetno in ne podaljševati intervalov za menjavo olja. Če je napisano olje menjati na 30 obratovalnih ur, je to 30 obratovalnih ur, ne pa saj je olje notri šele en teden. Če ima olje za seboj toliko ur, menjaj!   Kar bi morebiti prihranil na olju, boš večkratno preplačal pri mnogo prezgodnji obrabi ali uničenju motorja. Namreč ti motorji delajo na polno, pri njih ni variante, bom pa bolj počasi peljal.  Enako velja tudi za filtre, menjati/čistiti (zračni filtri so pogosto oljni ali ciklonski) v predpisanih intervalih.   Če je potrebno mazanje (npr. vodna črpalka pri nekaterih vodno hlajenih motorjih), je pač treba, čeprav je mogoče to komu umazano delo.  O stikalu, ki bo odklopil vašo hišo od omrežja in priklopil na agregat, zadevo bi zmoglo vgraditi vsako elektroinštalatersko podjetje. Ni nekaj posebnega, sploh će že imate stikalo, ki celo hišo odklopi od omrežja.   V takem primeru pride samo drugo stikalo in nov kabel do njega. Ali še to ne, če boste pred uporabo agregata hišo odklopili in agregat preko drugega stikala priklopili na hišno inštalacijo."
    },
    {
        "role": "assistant_3",
        "message": "Katere znamke pa so najboljše pri teh zadevah in katere so najboljše v ceni/kakovost ?"
    },
    {
        "role": "assistant_4",
        "message": "dobra firma ...  http://www.endress-generators.de/index....  LP.  @assistant_4"
    },
    {
        "role": "assistant_1",
        "message": "Najlepša hvala za odgovor @assistant_2 ... ampak moram priznati, da nisem z nakupom še čisto nič bliže; si bo zgleda treba vzeti še nekaj časa  Mimogrede, sem za nasvet (predvsem okoli samega priklopa agregata) pisal tudi na Elektro Ljubljana, pa mi še vedno niso odgovorili"
    },
    {
        "role": "assistant_5",
        "message": "Ali še to ne, če boste pred uporabo agregata hišo odklopili in agregat preko drugega stikala priklopili na hišno inštalacijo.  Tole pa odsvetujem. Hitro se lahko zgodi, da priključiš omrežje in agregat skupaj in potem se bo kadilo (predvidevam, da bo šlo za manjši agregat, ki se ne bo znal sinhronizirati z omrežjem). Tule pride v poštev samo stikalo 1-0-2 ali še bolje dva kontaktorja z mehansko blokado in ločevanjem ničelnega vodnika.  Elektra pa nikar ne mešaj zraven, ker ni nobene potrebe."
    },
    {
        "role": "assistant_6",
        "message": "Elektro ti bo zaračunal, da te bo glava pekla in ga je tuki brezveze klicarit. Predlagam pač ročni odklop glavnega stikala in potem preko drugega stikala vklop agregata. Seveda je treba bit z mislimi pri stvari, da ne vklopiš agregata še na omrežje.  Mogoče ti lohk še kakšne brlivke nalotajo na vsako fazo, da vidiš, če je napetost v zunanjem omrežju. Sicer pa če boš imel agregat samo za premostitev ob izpadih elektrike, je po mojm tud un poceni iz Bauhausa v redu, odvisn kaj boš mel vse gor priklopljen. Recimo za razsvetljavo, hladilnik, TV rabiš recimo ca. 800W generator. Če imaš varčne žarnice in bo tud 600W dost. Če boš pa priklopil več, bojo pa varovalke ven letele. Mislim da so na agrgatih avtomatske, da jo potem samo nazaj vklopiš. Dizel po mojm tuki ne pride v poštev, da ga boš rabil 1x na mesc za kakšno uro."
    },
    {
        "role": "assistant_7",
        "message": "če vklošiš v vtičnico agregat a pol bi števec nazaj letel?"
    },
    {
        "role": "assistant_6",
        "message": "Če bi se mu uspelo sinhronizirat na omrežje, bi bilo to možno, nisem pa še preizkusil, če se lahko vrti v drugo smer.."
    },
    {
        "role": "assistant_7",
        "message": "a pol bi tut sosede napajal ali kako?"
    },
    {
        "role": "assistant_8",
        "message": "Kako se boš sinhroniziral v omrežje če ni elektrike ? :)"
    },
    {
        "role": "assistant_7",
        "message": "če bi sosed od tebe odjemal potem bi bla poraba skozi števec v nasprotni smeri ali ne?  Če pa odjemaš sam iz omrežja v katerega daješ štrom pa ne gre skoz števec..."
    },
    {
        "role": "assistant_2",
        "message": "Če števec nima blokade, se bo vrtel nazaj (odšteval).   Sinhronizacija z omrežjem je pa tako, če štima fazno zaporedje in je frekvenca generatorja zelo blizu 50Hz, lahko celo uspe tako na blef (pustimo ob strani, da se ne splača, da lahko uničiš generator in lahko dobiš kakšen resen poduk od elektrodistributerja.   Mali generatorji imajo zelo majhne mase in niso rezultati tako katastrofalni kot pri velikih strojih, kjer lahko pride celo do uničenja stroja in turbine.  So imeli v mali HE Javorniki rovt strojnika, ki je vgrajeni 5kW generator (ali je bil mogoče 10kW, ne vem, v glavnem zelo majhen stroj), redno vklapljal takrat, ko je bila luč. Večinoma mu je kar uspevalo, včasih pa so crknile varovalke.  Razlaga s kupom spuščenih tehnikalij: Dogodek je iz 60. leti prejšnjega stoletja in so v tej MHE imeli namesto sinhronoskopa le stik na na temno (žarnice vezane med isto fazo generatorja in omrežja). Ko je generator sinhronitziran z omrežjem žarnice ne svetijo, saj ni razlike napetosti.   Ker v praksi zelo težko povsem sinhroniziraš generator, se namenoma generator vrti malenkost hitreje ali počasneje kot je frekvenca omrežja. Posledično se svetilnost žarnic počasi spreminja in vklopiš takrat, ko žarnice ne svetijo.   Ta strojnipk pa je vklapljal takrat, ko je bila luč.. Logika je bila sicer OK, samo ne za ta slučaj.  Pravil moj učitelj predmeta el. stroji ing. Aleš Soklič."
    },
    {
        "role": "assistant_5",
        "message": "@assistant_2: Tak način sihroniziranja imajo še danes v BPT-jevih elektrarnah v Tržiču. Gledaš žarnice in potem obrneš volan, na katerega je priključen 6,3 kV stikalo, ki priključi generator na omrežje. Sem že sam počel to. To imajo v treh elektrarnah, eno so pa predlani avtomatizirali. Največji generator je v HE II, ki ima moč 2,5 MW.  Sem pa videl v MHE Košutnik v Jelendolu, kjer je stavba strojnice počila, ker sta bile na synhromatu dve fazi obrnjene. Gre pa za 800 kW generator in peltonovo turbino brez vztrajnika. Če bi bil vztrajnik na osi, sinhronizacija najbrž nebi bila možna, ker bi takoj izklopila pretokovna ali kratkostična zaščita."
    },
    {
        "role": "assistant_2",
        "message": "Res je, sile pri vklopu, ko generator ni sinhroniziran so ogromne. V parni elektrarni na Slovenskem Javorniku (ne obratuje več, tudi ne vem kakšna je bila moč), so pri prenovi, ko se je razletel turbogenerator št.1 (zaradi pokvarjenefa ventila za dovod pare v turbino), so modernizirali vse skupaj in vgradili za tiste čase zelo napredno tehnologijo, ki je vsebovala tudi sinhronoskop. Žal so zamešali dve fazi v dovodih do inštrumentov in tega pri testiranju ni niče opazil.   Zagnali so stroj št. 2 in ko so inštrumenti pokazali, da je stroj sinhroniziran, so vklopili. Hudo je zagrmelo in odlomilo stroj s podstavka. Bolj po čudežu so vsi prisotni odnesli celo kožo.  Tako so potem imeli za tiste, ki niso poznali zgodovine čudno označevanje strojev Turbo 3 in 4 in je marsikdo vprašal, kje sta Turbo 1 in 2."
    },
    {
        "role": "assistant_6",
        "message": "Baje so pa imeli Rusi tako predimenzionirane stroje, da so lahko kar vklopili, kakor je padlo. Malo se je zatreslo ampak zdržalo. Amplitudo napetosti so nekak naštelali pol pa vklop. Ruska sinhronizacija se temu reče baje.."
    },
    {
        "role": "assistant_5",
        "message": "Baje so pa imeli Rusi tako predimenzionirane stroje, da so lahko kar vklopili, kakor je padlo. Malo se je zatreslo ampak zdržalo. Amplitudo napetosti so nekak naštelali pol pa vklop. Ruska sinhronizacija se temu reče baje..   Tole je pa moglo bit noro.  @assistant_2: Malo pred novim letom sem bil v tej parni elektrarni na Slovenskem Javorniku. Zdaj je skladišče za razno kramo. Moči generatorjev se pa tudi jaz točno ne spomnim. Ali je 1MW ali 1,5MW."
    },
    {
        "role": "assistant_1",
        "message": "Samo toliko, da povem, da sem se odločil za bencinarja; ker ga bom res rabil samo za premostitev ob izpadih elektrike torej samo za krajša obdobja, vžgati pa mora vedno ... verjetno bi se pa odločil za dizla, če bi generator tekel večji del časa ...  ... še enkrat hvala za vse nasvete fantje"
    },
    {
        "role": "assistant_9",
        "message": "Kakšno stikalo bi bilo najboljše, za ločevanje omrežja in generatorja, sedaj smo vgradili 3 polno 63A od končarja, pa ni dobro, ker ne loči nule, tako da jo je treba posebej odklopiti, ali se da dobiti tudi 4 polno?"
    },
    {
        "role": "assistant_2",
        "message": "Po hitrem preletu kataloga  Končar 4G grebenasta stikala, taka izvedba ne obstaja serijsko. Prosim preveri, ker sem res samo na hitro preletel katalog.  Če stikalo v željeni konfiguraciji ne obstaja, ga lahko narediš sam (iz dveh stikal - deli se sestavljajo kot lego kocke) ali ti ga sestavijo po naročilu v tovarni.  Vendar zakaj ločiti nulo? Je kakšen tehten razlog?"
    },
    {
        "role": "assistant_5",
        "message": "Imo je nulo potrebno ločiti, če bi se zgodil kakšen preboj v navitju. Se pa obvezno povsod ločuje.  Drugače pa se to lahko reši z dvema štiripolnima kontaktorjema, ki med seboj MORATA BITI MEHANSKO BLOKIRANA.  Če narediš s kontaktorji, se lahko še malo pigraš in narediš avtomatski vklop generatorja ob izpadu omrežja."
    },
    {
        "role": "assistant_8",
        "message": "Taka stikala obstajajo, samo se izdelujejo večinoma po naročilu. Sestavljanje pride v poštev, če dobiš daljšo os na katero lahko namestiš še dodatni kontakt.  Lahko pa pogledaš za kontaktorji kateri imajo večinoma 4 pole za prekapljanje.  EDIT: Ah, vidim, da me je konkurenca že prehitela."
    },
    {
        "role": "assistant_2",
        "message": "@assistant_5  Generator obratuje otočno in je čisto verjetno, da ima zvezdišče ozemljeno in tako nule ostanejo povezane, res po daljši poti, če se jih s stikalom loči. Zato sprašujem čemu je potrebna ločitev, je kakšen predpis, zahteva?   @assistant_8  Os pri 4G grebenastih stikalih ni problem, saj se podaljšuje z vsako novo komoro, v katerem je tudi odmikač, ki je nataknjen na prejšnjega.  Problem sta plastična. vijaka, ki držita stikalo skupaj. Zato je dobro spraviti celo ali vsaj nepoškodovane dele pokvarjenega grebenastega stikala, saj se ti deli hitro porabijo pri takih predelavah."
    },
    {
        "role": "assistant_5",
        "message": "@assistant_2: Zvezdišče je ozemljeno preko tega štiripolnega stikala."
    },
    {
        "role": "assistant_9",
        "message": "Hvala za povezavo, je precej uporabnih podatkov notri, sprva sicer nisem vedel, kako točno se ta stikala imenujejo. Nuli morata biti ločeni, saj drugače FID avtomat na generatorju meče ven, takoj ko preklopiš stikalo, torej se očitno nula iz generatorja in omrežna ne razumeta. Bomo skušali dobiti še en člen, ali pa dovolj veliko stikalo v kompletu."
    },
    {
        "role": "assistant_8",
        "message": "Uhm, opremo je dobro popolnoma zaustaviti ob manjku elektrike, ter, ko se generator postavi na noge in je preklop že izvršen ponovno vklopiti."
    },
    {
        "role": "assistant_9",
        "message": "Saj je oprema bila zaustavljena, edino kar moramo sedaj še rešiti je menjava stikala, pa bo. Težko pa bi naredil avtomatski zagon, glede na to, da gre za traktorski generator moči 16 KW"
    },
    {
        "role": "assistant_9",
        "message": "A ve kdo kateri tip stikala Končar je to, GN ali 4G?"
    },
    {
        "role": "assistant_2",
        "message": "Mislim, da je 4G, ampak ker ugibanje ne pelje nikamor, izklopi tok, odvij vijak na gumbu stikala za nekaj obratov, snemi gumb in nato odvij vijake, ki držijo skupaj škatlo.   Potegni škatlo dol (pazi, da ne izgubiš plastičnega tesnila na osi) in poglej na nalepko, ki je na stikalu. Tam je napisana popolna oznaka."
    },
    {
        "role": "assistant_9",
        "message": "Hvala za nasvet"
    },
    {
        "role": "assistant_10",
        "message": "POZDRAV.  DANIEL...vprašanje zate in za vse ostale, kateri imate izkušnje z traktorskim agregatom? Kako se odnese, na kolikih obratih deluje traktor, njegova poraba....  Razmišljam o nakupu traktorskega agregata ...najbolj se nagibam k temu. Rabil bi ga seveda za ob izpadu elektrike (mogoče do 3x/leto) Ali bi bilo bolj smiselno kupiti takega na notranje izgorevanje? Čeprav jim ne zaupam!! :/  Kupil pred kratkim enega iz Bavhavsa...pa se je po 1,5h delovanja že odlomila pipica za gorivo..nadomestnih delov niso več imeli! Hvala in Lp."
    },
    {
        "role": "assistant_9",
        "message": "Od takrat, ko smo naredili generatorski priklop, ga še nismo rabili. Je pa bil sposojen agregat, in je vmes pri lastnikih že delal parkrat. Če boš sedaj kupoval priporočam, da kupiš generator ustrezne moči z AVR regulacijo. Rabi nekje 430 obratov na kardanu, kako jih boš dosegel, pa je bolj odvisno od traktorja in KM, ki so na voljo. Tisto stikalo, ki je na sliki zgoraj smo menjali z 4 polnim, ker 3-polno ni dovolj, saj moraš preklopiti tudi nulo in zadeva mora biti vsekakor zvezana tudi tako, da ni možnosti, da nazaj napajaš nizkonapetostno omrežje.  Npr. nekaj takega:  https://www.gitas.si/izdelek/agrowatt-a..."
    },
    {
        "role": "assistant_11",
        "message": "Gledam neke aplikacije za android ki ti ob izpadu in ponovnemu vklopu omrežja pošljejo sms.Čekira na podlagi polnilca na katerem je gsm.Vendar za to rabim še eno simko kar odpade.Internet,TV,gretje itd mi z agregatom delujejo normalno.Aplikacija ki bi to sporočala preko wifija pa ne obstaja ali pa jo ne najdem."
    },
    {
        "role": "assistant_12",
        "message": "@assistant_10 je 16. dec 2017 ob 21:12 izjavil:POZDRAV.  DANIEL...vprašanje zate in za vse ostale, kateri imate izkušnje z traktorskim agregatom? Kako se odnese, na kolikih obratih deluje traktor, njegova poraba....  Razmišljam o nakupu traktorskega agregata ...najbolj se nagibam k temu. Rabil bi ga seveda za ob izpadu elektrike (mogoče do 3x/leto) Ali bi bilo bolj smiselno kupiti takega na notranje izgorevanje? Čeprav jim ne zaupam!! :/  Kupil pred kratkim enega iz Bavhavsa...pa se je po 1,5h delovanja že odlomila pipica za gorivo..nadomestnih delov niso več imeli! Hvala in Lp.  Kupiš cenen generator v Bauhousu, ga polomiš in potem se čudiš, da ni rezervnih delov? Gospod, časi so drugi. Danes se cenenih stvari ne splača popravljat in posledično ne dobiš rezervnih delov. Take stvari ob okvari v garanciji sploh ne pošiljajo na servis, temveč ti samo dajo dobropis, da greš po novo in pokvarjena roma v smeti."
    },
    {
        "role": "assistant_0",
        "message": "Za pipico poglej na ebay-u. Če se ti mudi, pa v trgovini s kmetijsko mehanizacijo."
    },
    {
        "role": "assistant_13",
        "message": "Kolikor vem je za avtomatski zagon agregata ob izpadu potreben ATS (automatiic transfer switch). Mora pa biti potem agregat na avtomatski zagon preko baterije."
    },
    {
        "role": "assistant_14",
        "message": "@assistant_13 je 6. mar 2019 ob 00:06 izjavil:Kolikor vem je za avtomatski zagon agregata ob izpadu potreben ATS (automatiic transfer switch). Mora pa biti potem agregat na avtomatski zagon preko baterije.  Odgovarjaš na dve leti stara vprašanja.."
    }
]